 অর্থবছরের পাঁচ মাসেই সঞ্চয়পত্রের ৮৩% বিক্রি,"ব্যাংক আমানতের সুদের চেয়ে এখনো দ্বিগুণ মুনাফা পাওয়া যাচ্ছে সঞ্চয়পত্রে। ফলে ক্রমেই বাড়ছে সঞ্চয়পত্র বিক্রির পরিমাণ। চলতি অর্থবছরের (জুলাই-নভেম্বর) প্রথম পাঁচ মাসে ২১ হাজার ৬৬২ কোটি টাকার সঞ্চয়পত্র বিক্রি হয়েছে, যা চলতি অর্থবছরে সঞ্চয়পত্র বিক্রির মোট লক্ষ্যমাত্রার ৮২.৬৯ শতাংশ।২০১৮-১৯ অর্থবছরে ২৬ হাজার ১৯৭ কোটি টাকার সঞ্চয়পত্র বিক্রির লক্ষ্যমাত্রা নির্ধারণ করেছে সরকার। জাতীয় সঞ্চয় অধিদপ্তরের সর্বশেষ হালনাগাদ প্রতিবেদন থেকে এ তথ্য জানা গেছে। তথ্য অনুযায়ী, অর্থবছরের পঞ্চম মাস নভেম্বরে নিট তিন হাজার ৮৩৩ কোটি টাকার ঋণ এসেছে সঞ্চয়পত্র থেকে। আলোচ্য সময়ে (জুলাই-নভেম্বর) আগের কেনা সঞ্চয়পত্রের মূল ও সুদ পরিশোধ বাবদ ব্যয় হয়েছে ১৫ হাজার ৩৯৮ কোটি টাকা। সুদ বাবদ পরিশোধ করা হয় ৯ হাজার ৬২৪ কোটি টাকা।সংশ্লিষ্ট কর্মকর্তারা জানান, আগে বিক্রি হওয়া সঞ্চয়পত্রের সুদ-আসল পরিশোধের পর যা অবশিষ্ট থাকে তাকে নিট বিক্রি বলা হয়। অর্থাৎ জাতীয় সঞ্চয় স্কিমগুলোতে বিনিয়োগকৃত অর্থের ওপর একটি নির্দিষ্ট সময় পরপর মুনাফা দেয় সরকার। মেয়াদপূর্তির পরে বিনিয়োগকৃত অর্থও ফেরত দেওয়া হয়। প্রতি মাসে বিক্রি হওয়া সঞ্চয় স্কিমগুলোর প্রাপ্ত বিনিয়োগের হিসাব থেকে আগে বিক্রি হওয়া স্কিমগুলোর মূল ও মুনাফা বাদ দিয়ে নিট ঋণ হিসাব করা হয়। ওই অর্থ সরকারের কোষাগারে জমা থাকে এবং সরকার তা প্রয়োজন অনুযায়ী বাজেটে নির্ধারিত বিভিন্ন রাষ্ট্রীয় প্রকল্প বাস্তবায়নে কাজে লাগায়। এ কারণে অর্থনীতির পরিভাষায় সঞ্চয়পত্রের নিট বিনিয়োগকে সরকারের ‘ঋণ’ বা ‘ধার’ হিসেবে গণ্য করা হয়।সঞ্চয়পত্রগুলোর মধ্যে পাঁচ বছর মেয়াদি পরিবার সঞ্চয়পত্রের মেয়াদ শেষে ১১.৫২ শতাংশ সুদ পাওয়া যায়। পাঁচ বছর মেয়াদি পেনশন সঞ্চয়পত্রের সুদের হার ১১.৭৬ শতাংশ। পাঁচ বছর মেয়াদি বাংলাদেশ সঞ্চয়পত্রের সুদের হার ১১.২৮ শতাংশ। তিন বছর মেয়াদি মুনাফাভিত্তিক সঞ্চয়পত্রের সুদের হার ১১.০৪ শতাংশ। তিন বছর মেয়াদি ডাকঘর সঞ্চয়পত্রের সুদের হার বর্তমানে ১১.২৮ শতাংশ।এদিকে গেল ২০১৭-১৮ অর্থবছরের ১২ মাসে মোট ৭৮ হাজার ৭৮৪ কোটি টাকার সঞ্চয়পত্র বিক্রি করেছে সরকার। এর মধ্যে মূল ও মুনাফা বাবদ পরিশোধে ব্যয় হয়েছে ৩২ হাজার ২৫৪ কোটি টাকা। মুনাফা পরিশোধ হয়েছে ২০ হাজার কোটি টাকা। এ হিসাবে অর্থবছরে সঞ্চয়পত্রের নিট বিক্রির পরিমাণ দাঁড়ায় ৪৬ হাজার ৫৩০ কোটি টাকা।",economy
" পুঁজিবাজারে সূচকে উত্থান, ৭৭% ব্যাংকের শেয়ারের দাম বেড়েছে","সপ্তাহের প্রথম কার্যদিবস গতকাল রবিবার দেশের দুই পুঁজিবাজার ঢাকা স্টক এক্সচেঞ্জ (ডিএসই) ও চট্টগ্রাম স্টক এক্সচেঞ্জে (সিএসই) সূচকের বড় উত্থানের মধ্য দিয়ে সপ্তাহ শুরু হয়েছে। দুই বাজারেই বেশির ভাগ কম্পানির শেয়ারের মূল্যবৃদ্ধির সঙ্গে লেনদেনও বেড়েছে। ডিএসইর সূচক গত ৯ মাসের মধ্যে সর্বোচ্চ।সপ্তাহের প্রথম কার্যদিবস রবিবার ডিএসইতে লেনদেন হয়েছে ৯৭৩ কোটি ৯৪ লাখ টাকা। আর সূচক বেড়েছে ৬৩ পয়েন্ট। দিন শেষে সার্বিক সূচক দাঁড়ায় পাঁচ হাজার ৮৬০ পয়েন্টে, যা বিগত ৯ মাসের মধ্যে সর্বোচ্চ। সর্বশেষ ডিএসইর সূচক ২০১৮ সালের ৯ এপ্রিল গতকালের চেয়ে বেশি লেনদেন হয়েছিল। ওই দিন ডিএসইর সূচক ছিল পাঁচ হাজার ৮৭৯ পয়েন্ট। আগের দিন বৃহস্পতিবার লেনদেন হয়েছিল ৮৯৭ কোটি ৫৭ লাখ টাকা। আর সূচক বেড়েছিল ১ পয়েন্ট।এদিকে খাতভিত্তিক হিসাবে দেখা যায়, ব্যাংক খাতে ৭৭ শতাংশ প্রতিষ্ঠানের শেয়ারের দাম বেড়েছে। রবিবার ব্যাংক খাতের ৩০টি কম্পানির মধ্যে দাম বেড়েছে ২৩টির বা ৭৭ শতাংশের, শেয়ারের দাম কমেছে দুটির বা ৭ শতাংশের আর পাঁচটি কম্পানির বা ১৬ শতাংশের শেয়ারের দাম অপরিবর্তিত রয়েছে। শেয়ারের দাম সর্বোচ্চ বেড়েছে ব্র্যাক ব্যাংকের। ব্যাংকটির শেয়ারের দাম ৩.২০ টাকা বেড়েছে। দ্বিতীয় সর্বোচ্চ ০.৮০ টাকা বেড়েছে ট্রাস্ট ব্যাংকের আর তৃতীয় সর্বোচ্চ ০.৭০ টাকা বেড়েছে উত্তরা ব্যাংক ও রূপালী ব্যাংকের।অপর সিএসইতে লেনদেন হয়েছে ৬৫ কোটি ২৩ লাখ টাকা। আর সূচক বেড়েছে ১০৯ পয়েন্ট। আগের দিন লেনদেন হয়েছিল ৩৪ কোটি ২২ লাখ টাকা। গতকাল রবিবার লেনদেন হওয়া ২৭৪ কম্পানির মধ্যে দাম বেড়েছে ১৭৯টির, দাম কমেছে ৭০টির আর অপরিবর্তিত রয়েছে ২৫ কম্পানির শেয়ারের দাম।",economy
 সোনারগাঁয় লোক কারুশিল্প মেলা মঙ্গলবার থেকে,নারায়ণগঞ্জের সোনারগাঁয় অবস্থিত বাংলাদেশ লোক ও কারুশিল্প ফাউন্ডেশনে আগামীকাল মঙ্গলবার থেকে শুরু হচ্ছে মাসব্যাপী লোক কারুশিল্প মেলা ও লোকজ উৎসব।এ উপলক্ষে ফাউন্ডেশন কর্তৃপক্ষ গতকাল সংবাদ সম্মেলন করেছে। লোকজ উৎসবের উদ্বোধন করবেন সংস্কৃতি বিষয়ক প্রতিমন্ত্রী কে এম খালিদ।সংবাদ সম্মেলনে সভাপতিত্ব করেন বাংলাদেশ লোক কারুশিল্প ফাউন্ডেশনের পরিচালক কবি রবীন্দ্র গোপ। এ বছর মেলায় ১৭০টি স্টল রয়েছে। আগামী ১৩ ফেব্রুয়ারি পর্যন্ত চলবে এ মেলা।,economy
" মধ্যপাড়া পাথর খনিতে উৎপাদন বেশি, বিক্রি কম","পার্বতীপুরে মধ্যপাড়া কঠিন শিলা খনিতে পাথর উত্তোলন বৃদ্ধি পেলেও আশানুরূপ বিক্রি বাড়েনি। গত বছরের জানুয়ারি থেকে ডিসেম্বর পর্যন্ত পাথর বিক্রি হয়েছে সাত লাখ ৩৩ হাজার ২২ মেট্রিক টন। খনি সূত্রে এ তথ্য জানা গেছে।গত রবিবার পর্যন্ত খনির ১১টি ইয়ার্ডে বিভিন্ন সাইজের পাথর মজুদের পরিমাণ চার লাখ ২০ হাজার মেট্রিক টন। গত ২০১৭-১৮ অর্থবছরে পাথর বিক্রি হয়েছে প্রায় ১৫০ কোটি টাকা এবং চলতি অর্থবছরে জুলাই-ডিসেম্বর পর্যন্ত পাথর বিক্রি হয়েছে প্রায় ১০০ কোটি টাকার।পাথর খনির সংশ্লিষ্ট কর্মকর্তারা বলছেন, জিটিসি প্রতিদিন পাথর উৎপাদন করছে প্রায় পাঁচ হাজার মেট্রিক টন। বিক্রিও বাড়ছে। তবে সড়ক ও জনপথ বিভাগ খনি কর্তৃপক্ষকে পাথর পরিবহনে লোড নির্ধারণ করে দেওয়ায় অতিরিক্ত পরিবহন করার অনুমতি পাচ্ছে না ব্যবসায়ীরা। ফলে তাদের পরিবহন খরচ বাড়ছে। অন্যদিকে আমদানীকৃত পাথর ওভার লোড (অতিরিক্ত) নিয়ে পরিবহন করতে পারছে পাথর ব্যবসায়ীরা। এতে তাদের পরিবহন খরচ কমে যাচ্ছে। এ কারণে তারা খনির পাথর কেনার চেয়ে আমদানি করা পাথরের প্রতি আগ্রহী হচ্ছে।খনি সূত্রে জানা গেছে, খনির উৎপাদন, রক্ষণাবেক্ষণ এবং উৎপাদন কাজে নিয়োজিত ঠিকাদারি প্রতিষ্ঠান জার্মানিয়া-ট্রেস্ট কনসোর্টিয়াম (জিটিসি) খনির দায়িত্বভার গ্রহণ করে খনির নতুন স্টোপ নির্মাণ (শিলা উৎপাদন ইউনিট) খনির উন্নয়ন এবং উৎপাদনের ওপর গুরুত্ব দিয়ে প্রতিদিন তিন শিফট পরিচালনা করে খনির উৎপাদন বৃদ্ধি করছে। জিটিসি মাসিক এক লাখ ২০ হাজার মেট্রিক টন পাথর উত্তোলনের লক্ষ্যমাত্রা নিয়ে গত বছরের ২৩ মার্চ খনির ৯ নম্বর স্টোপের আনুষ্ঠানিক উদ্বোধন করেন জ্বালানি ও বিদ্যুৎ প্রতিমন্ত্রী নসরুল হামিদ বিপু।জিটিসির নির্বাহী পরিচালক জাবেদ সিদ্দিকী বলেন, খনিতে অর্ধ শতাধিক বিদেশি খনি বিশেষজ্ঞ, সাত শতাধিক খনি শ্রমিক, অর্ধশত দেশি প্রকৌশলীসহ দেড় শতাধিক কর্মকর্তা-কর্মচারী কাজ করছেন। মাসিক পাথর উৎপাদন লক্ষ্যমাত্রায় পৌঁছানোর ফলে জিটিসির কর্মরত খনি শ্রমিকদের প্রতি মাসে বেতন ও ওভারটাইমের সঙ্গে উৎপাদন বোনাসও প্রদান করা হচ্ছে।মধ্যপাড়া গ্রানাইট মাইনিং কম্পানির ব্যবস্থাপনা পরিচালক জাবেদ চৌধুরী বলেন, উৎপাদন ভালো হচ্ছে। কিন্তু বিক্রি আশানুরূপ নয়। তবে দেশের উন্নয়নমূলক কাজে আমাদের পাথরের চাহিদা ও বিক্রি বাড়বে বলে তিনি আশাবাদ ব্যক্ত করেন। সেই সঙ্গে সরকারের নিয়ম অনুযায়ী লোড ক্যাপাসিটি ফলো করা হচ্ছে বলে তিনি উল্লেখ করেন।",economy
 জুতা উৎপাদনে বিশ্বে অষ্টম বাংলাদেশ,"জুতা প্রস্তুতকারকদের সংগঠন পর্তুগিজ ফুটওয়্যার, কম্পোনেন্টস, লেদার গুডস ম্যানুফ্যাকচারার্স অ্যাসোসিয়েশন (এপিআইসিসিএপিএস)-এর তথ্য অনুযায়ী জুতা উৎপাদনে বিশ্বে অষ্টম বাংলাদেশ।পর্তুগালভিত্তিক সংস্থাটির হিসাব অনুযায়ী বৈশ্বিক জুতার বাজার প্রায় ২২৫ বিলিয়ন ডলারের। বছরে প্রায় দেড় হাজার কোটি জোড়া জুতা উৎপাদন করে এ বাজারের শীর্ষস্থানে রয়েছে চীন। বাংলাদেশে ৩৫ কোটি জোড়ার বেশি জুতা উৎপাদন করা হয় বলে জানা গেছে।জুতা উৎপাদনকারী শীর্ষ ১০ দেশের মধ্যে দ্বিতীয় অবস্থানে রয়েছে ভারত। ২০১৫ সালে দেশটি জুতা উৎপাদন করে ২২০ কোটি জোড়া।তৃতীয় থেকে সপ্তম অবস্থানে থাকা দেশগুলো হলো যথাক্রমে ভিয়েতনাম, ইন্দোনেশিয়া, ব্রাজিল, পাকিস্তান ও তুরস্ক। জুতা উৎপাদনে বাংলাদেশের নিচে নবম ও দশম স্থানে রয়েছে যথাক্রমে মেক্সিকো ও থাইল্যান্ড।",economy
 গত অর্থবছর মার্কিন প্রযুক্তি প্রতিষ্ঠান অ্যাপলের দারুণ কেটেছে,"গত অর্থবছর মার্কিন প্রযুক্তি প্রতিষ্ঠান অ্যাপলের দারুণ কেটেছে। রেকর্ড পরিমাণ রাজস্ব ও মুনাফার পাশাপাশি ব্যক্তি খাতের প্রতিষ্ঠান হিসেবে অ্যাপল প্রথম ট্রিলিয়ন ডলার বাজার মূল্যের মাইলফলক স্পর্শ করে। এ জন্য এক কোটি ২০ লাখ ডলার বোনাস পেয়েছেন অ্যাপলের সিইও টিম কুক, যা এযাবৎকালের মধ্যে তাঁর সর্বোচ্চ বার্ষিক বোনাস। এ ছাড়া ৩০ লাখ ডলার পারিতোষিকের পাশাপাশি ১২ কোটি ১০ লাখ ডলার মূল্যের শেয়ার অ্যাওয়ার্ড পেয়েছেন টিম কুক। অর্থাৎ গত অর্থবছর সর্বসাকুল্যে ১৩ কোটি ৬০ লাখ ডলার সম্মানী পেয়েছেন তিনি।",economy
 চাকরি ও প্রবৃদ্ধি খেয়ে ফেলবে বাণিজ্য যুদ্ধ,"একটি বাণিজ্য যুদ্ধ বিশ্ব প্রবৃদ্ধিতে মারাত্মক প্রভাব ফেলবে বলে মনে করেন বিশ্ব বাণিজ্য সংস্থার (ডাব্লিউটিও) মহাপরিচালক রবার্তো আজেভেদো। তিনি বলেন, এ যুদ্ধে কেউ বিজয়ী হবে না। বার্লিং ইন্ডাস্ট্রি ইভেন্টে দেওয়া এক বক্তৃতায় চীন-যুক্তরাষ্ট্র বাণিজ্য যুদ্ধ প্রসঙ্গে আজেভেদো আরো বলেন, সতর্ক বাতি জ্বলছে। ক্রমবর্ধমান এ বাণিজ্য উদ্বেগ স্থিতিশীলতার জন্য বড় ধরনের হুমকি হয়ে উঠতে পারে। একই সঙ্গে কর্মসংস্থান এবং প্রবৃদ্ধিও ব্যাহত করবে এ উদ্বেগ।তিনি বলেন, পূর্ণমাত্রায় একটি বাণিজ্য যুদ্ধ আন্তর্জাতিক বাণিজ্য সহযোগিতার যে নীতি রয়েছে তা ভেঙে ফেলবে। এতে বিশ্ববাণিজ্য প্রায় ৭০ শতাংশ কমে যাবে এবং জিডিপি প্রবৃদ্ধি কমবে ১.৯ শতাংশ। এ যুদ্ধে কোনো বিজয়ী নেই। বরং সব অঞ্চলই মারাত্মকভাবে ক্ষতিগ্রস্ত হবে। এমনকি ইউরোপীয় ইউনিয়ন (ইইউ) প্রায় ১.৭ শতাংশ জিডিপি প্রবৃদ্ধি হারিয়ে ফেলবে। ফলে এটি আমরা কোনোভাবেই হতে দিতে পারি না।আজেভেদো বেশ কিছু সংস্কার প্রস্তাব উল্লেখ করে বলেন, এগুলো বাণিজ্য বিকৃত করার সুযোগ বন্ধ করেছে। ডাব্লিউটিওর বর্তমান পদ্ধতি বাণিজ্য বিরোধ দূর করার জন্য। যেসব সংস্কারে আমরা গুরুত্ব দিয়েছি এসব ব্যাপারে সদস্য দেশগুলোকে একমত হতে হবে।এদিকে উন্নত দেশগুলোর সংগঠন অর্গানাইজেশন ফর ইকোনমিক কো-অপারেশন অ্যান্ড ডেভেলপমেন্ট (ওইসিডি) এক প্রতিবেদনে বলেছে, যুক্তরাষ্ট্রের প্রেসিডেন্ট ডোনাল্ড ট্রাম্পের সুরক্ষাবাদী নীতিতে বিশ্ববাণিজ্য ক্ষতিগ্রস্ত হচ্ছে। ফলে এ বছর বিশ্ব প্রবৃদ্ধি মন্থর হয়ে পড়বে।বলা হয়, ২০১৮ সালের প্রথমভাগে বিশ্ব প্রবৃদ্ধি প্রায় ৩.৭৫ শতাংশে সুসংহত হলেও মনে হচ্ছে এর চেয়ে আর বাড়বে না। আগামী বছরও এ প্রবৃদ্ধি থাকবে। ‘বিশ্ব অর্থনীতিতে বড় অনিশ্চয়তার চাপ’ শীর্ষক এ প্রতিবেদনে ওইসিডি জানায়, আশা করা যায় ২০১৮ ও ২০১৯ সালে বিশ্ব প্রবৃদ্ধি হবে ৩.৭ শতাংশ, যা সংস্থার মে মাসের পূর্বাভাস থেকে যথাক্রমে ০.১ ও ০.২ পয়েন্ট কম।সংস্থার মতে বিশ্ব প্রবৃদ্ধি কমার অন্যতম কারণ বাণিজ্যের গতি হ্রাস পেয়েছে। ২০১৭ সালে বিশ্ববাণিজ্যে প্রবৃদ্ধি ৫ শতাংশ এলেও এ বছরের প্রথম ভাগে হয়েছে প্রায় ৩ শতাংশ। কমার কারণ ডোনাল্ড ট্রাম্পের আমেরিকা ফার্স্ট নীতি। এ নীতি অনুসরণ করতে গিয়ে ট্রাম্প দ্বিতীয় বৃহৎ অর্থনৈতিক দেশ চীন ও ইউরোপীয় অংশীদারদের সঙ্গে বাণিজ্য দ্বন্দ্বে অবতীর্ণ হন। রয়টার্স, এএফপি। ",economy
 পোশাক খাতে চাকরি হারাবে ৬০% শ্রমিক,"আগামী ১২ বছরে বিশ্বে প্রায় ৮০ কোটি লোক তাদের চাকরি হারাবে। ম্যাকিন্সি গ্লোবাল ইনস্টিটিউট জানিয়েছে, রোবটিকস এবং কৃত্রিম বুদ্ধিমত্তা দখল করে নেবে বেশির ভাগ কর্মক্ষেত্র। চতুর্থ শিল্প বিপ্লবের এই ঢেউ এসে লাগবে বাংলাদেশেও। সবচেয়ে বেশি প্রভাব পড়ার আশঙ্কা করা হচ্ছে দেশের তৈরি পোশাক খাতসহ পাঁচটি খাতে। এ ছাড়া পর্যটন, আসবাবপত্র, কৃষি প্রক্রিয়াকরণ ও চামড়াশিল্পেও ডিজিটাইজেশনের কারণে প্রচুর অদক্ষ কর্মী চাকরি হারাবে। শুধু পোশাক খাতেই ৬০ শতাংশ কর্মী চাকরি হারাবে। এই চ্যালেঞ্জ মোকাবেলায় যুগোপযোগী শিক্ষাব্যবস্থা প্রবর্তন ও দক্ষতা উন্নয়নে ব্যাপক বিনিয়োগের পরামর্শ দিয়েছেন বিশেষজ্ঞরা।গতকাল শনিবার তথ্য-প্রযুক্তি পরামর্শক ও সফটওয়্যার সলিউশন কম্পানি ইজেনারেশন আয়োজিত ‘চতুর্থ শিল্প বিপ্লব-আমরা কি প্রস্তুত?’ শীর্ষক গোলটেবিল আলোচনায় এসব আশঙ্কা ব্যক্ত করা হয়। মহাখালীর ব্র্যাক ইন অডিটরিয়ামে গোলটেবিল আলোচনায় প্রধান অতিথি ছিলেন ডাক, টেলিযোগাযোগ ও তথ্য-প্রযুক্তি মন্ত্রী মোস্তাফা জব্বার। এ ছাড়া বিশেষ অতিথি হিসেবে উপস্থিত ছিলেন ডিসিসিআই সভাপতি ওসামা তাসীর, এটুআইয়ের (অ্যাকসেস টু ইনফরমেশন) প্রকল্প পরিচালক মোস্তাফিজুর রহমান এবং এশিয়ান-ওশেনিয়ান কম্পিউটিং ইন্ডাস্ট্রি অর্গানাইজেশনের (অ্যাসোসিও) সদ্যোবিদায়ী সভাপতি আবদুল্লাহ এইচ কাফি।ইজেনারেশনের পরিচালক (ডিজিটাল ট্রান্সফরমেশন) মুশফিক আহমেদ অনুষ্ঠানে মূল প্রবন্ধ উপস্থাপন করেন। এরপর প্যানেল আলোচনায় অংশ নেন মিউচুয়াল ট্রাস্ট ব্যাংকের ব্যবস্থাপনা পরিচালক আনিস এ খান, প্রধানমন্ত্রী কার্যালয়ের জনপ্রেক্ষিত বিশেষজ্ঞ নাইমুজ্জামান মুক্তা, বিডাব্লিউআইটির সভাপতি লাফিফা জামাল, বুয়েট আইইইইর চেয়ারম্যান প্রফেসর সেলিয়া শাহনাজসহ দেশের বিভিন্ন খাতের কর্তাব্যক্তিরা। এই গোলটেবিল সেশনের সভাপতিত্ব করেন ইজেনারেশন গ্রুপের চেয়ারম্যান শামীম আহসান।চতুর্থ শিল্প বিপ্লবকে সামনে রেখে সম্প্রতি পাঁচটি খাতের ওপর জরিপের ফলাফল তুলে ধরে এটুআইয়ের প্রকল্প পরিচালক মোস্তাফিজুর রহমান বলেন, পোশাক শিল্পে সর্বোচ্চ ৬০ শতাংশ মানুষ চাকরি হারাবে। এর মধ্যে পর্যটন খাতে ২০ শতাংশ কর্মী ছয় লাখ, চামড়া শিল্পে ৩৫ শতাংশ কর্মী এক লাখ, কৃষি প্রক্রিয়াজাতকরণ শিল্পে ছয় লাখ, আসবাবপত্র শিল্পে ১৪ লাখ মানুষ চাকরি হারাবে।তিনি বলেন, আটলান্টায় চীনের সঙ্গে যৌথ বিনিয়োগে একটি কারখানা এসেছে, যারা প্রতিদিন এডিডাস স্পোর্টসের আট লাখ টি-শার্ট উৎপাদন করছে। বাংলাদেশে যারা এ কাজটি করত তারা এই কাজটি হারিয়েছে। রোবট যখন রোবট তৈরি করবে তখন প্রকৌশলীরা, চালকবিহীন গাড়ি এলে ড্রাইভাররা চাকরি হারাবেন। এই ঝুঁকিকে সম্ভাবনায় পরিণত করতে হলে এমন শিক্ষাব্যবস্থা ও দক্ষতা দিতে হবে, যা কর্মসংস্থান তৈরিতে সহায়ক হয়। ইন্ডাস্ট্রিতে কী ধরনের জ্ঞান ও দক্ষতা লাগবে সে বিষয়ে শিক্ষাপ্রতিষ্ঠানের সঙ্গে সমন্বয় নেই। আমাদেরকে ইন্ডাস্ট্রি ও একাডেমিয়ার দক্ষতার ফারাক কমাতে কাজ করতে হবে।শামীম আহসান বলেন, স্থানীয় তথ্য-প্রযুক্তি কম্পানিগুলো সর্বশেষ প্রযুক্তি যেমন ব্লকচেইন, ইন্টারনেট অব থিংস (আইওটি), আর্টিফিশিয়াল ইন্টেলিজেন্স ইত্যাদি সলিউশন তৈরি করার মাধ্যমে বাংলাদেশে ইতিমধ্যে চতুর্থ শিল্প বিপ্লবের একেবারেই প্রাথমিক পর্যায় রয়েছে। আইডিয়া থেকে উৎপাদনের জন্য ‘নেক্সট প্রডাকশন হাব’ হিসেবে বাংলাদেশকে প্রতিষ্ঠা করার জন্য আমাদেরকে চীনের সেনজেনের মতো বর্ধনশীল ইকোসিস্টেম তৈরি করতে হবে। বিশ্বে যেভাবে কাজের ধরন পাল্টে যাচ্ছে তার সাথে তাল মিলিয়ে চলতে, আমাদেরকে স্থিতিশীল নেতৃত্ব, বদলিযোগ্য দক্ষতা, উদ্ভাবনী মনোভব এবং মানুষের উপযোগীকরণের পেছনে বিনিয়োগ করা জরুরি হয়ে পড়েছে।অনুষ্ঠানের প্রধান অতিথি মোস্তাফা জব্বার বলেন, ‘ডিজিটাল বাংলাদেশ বাস্তবায়নে আমাদের গৃহীত নানা পদক্ষেপ যেমন একটি বিস্তৃত ও পূর্ণাঙ্গ ডিজিটাল সিকিউরিটি অ্যাক্ট, ইউনিয়ন ডিজিটাল সেন্টার প্রতিষ্ঠাসহ ডিজিটাল রূপান্তরে সরকারের অন্যান্য পদক্ষেপ বিশ্বের নানা দেশ অনুকরণ করছে। আমি আত্মবিশ্বাসের সঙ্গে বলতে পারি, বাংলাদেশ চতুর্থ শিল্প বিপ্লব গ্রহণ করতে প্রস্তুত। আমরা এই বিপ্লবের জন্য আবশ্যক তথ্য-প্রযুক্তি শিক্ষা ও জনবল তৈরিতে প্রধান গুরুত্ব দিয়েছি। এ ছাড়া ডিজিটাল সিকিউরিটি নিশ্চিত করাও অগ্রাধিকার হিসেবে আছে।’ডিসিসিআই সভাপতি ওসামা তাসীর বলেন, ‘আমরা যদি সঠিকভাবে বাস্তবায়ন করতে পারি তাহলে চতুর্থ শিল্প বিপ্লব টেকসই উন্নয়নকে গতিশীল করবে। স্মার্ট ম্যানুফ্যাকচারিং, অ্যানালাইটিকস এবং আইওটি গ্রহণের মাধ্যমে বাংলাদেশের শিল্পায়নে নতুন মাত্রা যোগ করবে।আবদুল্লাহ এইচ কাফি বলেন, ‘তথ্য-প্রযুক্তি বিপ্লবের জন্য প্রস্তুত হতে আমাদের স্বল্প ও দীর্ঘমেয়াদি পরিকল্পনা নিতে হবে। তিন-চার বছরের মধ্যে আমাদেরকে সাইবার সিকিউরিটির জন্য নীতিমালা ও অবকাঠামোগত ফ্রেমওয়ার্ক নিশ্চিত করতে হবে।’মুশফিক আহমেদ বলেন, ইন্ডাস্ট্রি ৪.০ বা পরবর্তী শিল্প বিপ্লব আলোচিত শব্দের চেয়েও অনেক কিছু। বিশ্বে কানেক্টেড ম্যানুফ্যাকচারিং অথবা স্মার্ট ফ্যাক্টরির আইডিয়া দ্রুতগতিতে বাড়ছে। বাংলাদেশেও চতুর্থ শিল্প বিপ্লব ভালোভাবে শুরু হয়েছে। ভোক্তা এবং ব্যবসাগুলো এআই, ইন্টারনেট অব থিংস (আইওটি), ব্লকচেইন, ডাটা অ্যানালাইটিকস ইত্যাদি সম্পর্কিত প্রযুক্তি গ্রহণ করছে। উন্নত অর্থনীতির বাংলাদেশের দিকে অগ্রযাত্রায় চতুর্থ শিল্প বিপ্লব উন্নয়নের ধাপগুলোকে দ্রুতগতিতে টপকে যাওয়ার সুযোগ এনে দিয়েছে।",economy
